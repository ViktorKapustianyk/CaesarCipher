Людство вирощує цибулю вже більше шести тисяч років. І весь цей час вона допомагає нам боротися з найрізноманітнішими
болячками. «В обіймах цибулі минає будь-яка недуга», — говорили на Сході. Наші предки вірили, що ця рослина захищає не
лише від недуг, а й від стріл і мечів. Недаремно середньовічні лицарі, закуті в лати, носили на грудях цибулину. Цибуля
— перший засіб проти типових «зимових»хвороб. Щоб позбутися ангіни, розріжте на частини дві середні цибулини, відваріть
у двохстах — трьохстах мілілітрах води, накрийте кришкою і дайте трохи охолонути. Полощіть теплим настоєм горло кілька
разів на день. Розрізана цибуля, прикладена до чола і скронь, здатна усунути головний біль. Зубний біль можна втамувати,
промасажувавши ясна біля хворого зуба свіжим цибульним соком. Якщо у вас безсоння, приготуйте на вечерю страву зі свіжою
цибулею. У крайньому разі можна обмежитися шматочком хліба з цибулиною та склянкою молока. Можливо, для приготування їжі
ви користуєтесь водою сумнівної якості — тоді, щоб захистити свій організм від хвороботворних мікробів, опустіть у
невелику ємність на декілька хвилин дві — три очищені цибулини. Багата на вітамін Е, цибуля подовжує молодість. Знаючи
це, французи готують такий салат: дрібно нарізану цибулю змішують із натертим кисло-солодким яблуком і додають рубане
варене яйце. Не менш корисна для здоров’я і старослов’янська страва: двісті грамів нарізаної цибулі збризніть олією,
закрийте кришкою і поставте в духовку, не забуваючи помішувати. Коли цибуля «дійде», викладіть її на сковорідку,
посипте сухарями, покладіть ще один шар цибулі, залийте збитими з зеленню яйцями і запікайте до готовності. Смачного!